按一统舆图，自江口至四川长寿县以东，曰扬子江。自长寿县以西至叙州府以东，曰大江。自叙州以西渐折转而南以及云南，又折转而北以至塔城关，曰金沙江。自四川边界至扬子江口，以水道计之，约一万里。扬子江由长寿县东，流迳夔州府与湖北宜昌府交界，其地巫山诸峡，俯瞰江流，且千崖悬壁，无路可缘，江如悬瀑，迥异常流，斯固一人守御，万夫莫伐矣。又东至荆州，荆州居中国之中，为荆吴之咽喉，自昔争中原者，必首争荆州为得失，以其居长江之上游也。宋赵鼎谓荆襄左顾川陕，右控湖湘，下瞰京洛，三国所必争。宜以公安为行阙，而屯重兵于襄阳，运江浙之粟，资川陕之兵，经营中原，计无出此。迨襄樊既失，蒙古将阿里海涯曰：荆州西眺梁益，南控交广，据江淮上游，欲得湖南，不得不下荆州也。于是宋之湖南、两粤无全城矣。蒯越说刘表曰：南据江陵，北守襄阳，荆州八郡可传檄而定。武侯谓先主曰：用武之国也。鲁肃说孙权曰：帝王之资也。晋杜预举荆州而吴之沅湘不保。宋初荆南归命而南唐南汉遂不支。靖康既失中原，而荆南无恙犹得藉以图巴蜀襄宛，国朝亦为重镇，设将军驻防于此。然地势平衍，无险可扼，襄阳不守则北危，夔陕不固则西病，若萧梁元帝、后梁萧琮、十五国之萧铣，有明验矣。且府城在江东岸，地形恃水为防，德祐初，一旦水涸，蒙古来攻，江陵遂陷。江道不甚宽，地又沙渚，每蜀江涨，辙圯水少又涸，万一襄夔不守，不获已而论荆州江防城守之要，是宜开浚江道，驻以重兵。虎渡河自南岸入江，其口宜防，恐其由此人澧沅进袭公安，扰及湖南之境。江东岸临玉露口之龙山亦宜设防，以扼其进袭府城之路。又南下为郝穴，江流甚险，中皆小沙浮洲，随潮移动，逐年易形。潮落则行舟之处，宽不过数丈，深不过三四尺或四五尺，舟过须请本地之滩师操舟。上六十里尤恶，是处，宜屯驻数营，使之探悉水势之深浅阔狭焉。又南流九十里，折北迳石首县西，又东流，又南流，又北流，又折南流，又东北流至刘家沟，为石首、监利分界处，江道折叠迂回。刘家沟西出一水，直西达郝穴。夏月舟行，由此较外江约捷百里。又自刘家沟东折南流，又东北，又东南，迳监利县西南，又东南，又东北，又东南，迳车湾，又南而西，又南入湖南境，又折而东，又折而北，又折而东南，又折东，迳岳州府北，西南合洞庭湖水。（湖口入江处距汉口三百九十余里，距岳州府城十六里又三分里之二，南岸多小山，湖面长二百里，宽一百里，为中国名湖之最大者。湘沅资澧并名〔各〕小支之水皆汇归焉。湖中水师当另议，下仿此。）湖水迳岳州城西，而北入江，曰三江口，由荆州至此，江道既窄且曲，至此始宽。岳州府城建于洞庭湖束口，东岸夔荆而下岳州，亦大都会也。府城北枕江，西南阻湖，东南阻山，当江湖三派之会，绾荆鄂二州之冲。江之东西，湖之南北，颇为要害。湖南得之足以规取荆鄂，淮南得之足以包举湖南。且地势越重山跨巨湖，城垣三面巩固，无容设防。宜于象骨山设炮台二座，以绾江湖之分流，于府城西南面之南津港，屯泊战船（其处二十四西尺至三十西尺，甚便泊船，按西尺合中尺九寸余），以防其由西岸入江，进袭府城之路。岳州一段江中，有磨盘石（近有西人布勒克斯登査得此石在江之中界，为最险之处，四月没□入水面，五月中距水面下一尺，三月中旬现出水面西四尺），舟行迳此，必近右岸白沙崖以避之。又前行十里，亦必行近右岸以避。又河沙淀，又东北迳道人矶，又东北迳湖南临湘县，西北左岸为临湘矶，右岸为杨林矶。又东北，右岸为螺山，左岸为鱼矶、鸭阑矶，江道忽阔忽窄，沿矶窄处仅里半又六分里之一。又东北至新堤镇，距汉口三百十六里又三分里之二，为汉口与岳州间最大之市镇。五六月间，江水泛涨，新堤南北面皆一带汪洋。对面有大浅滩，二三月间常现，凡行此段江中，必近左岸。距新堤以上三十三里又三分里之一，近右岸黄石崖处，有隐石，是宜避之。又东北，距陆溪约十三里又三分里之一，有数小山高六十西尺，舟近宜行于水道之中界，或稍近左岸，-右岸有浅滩也。距此以上，一带小山，北面亦多浅滩，仅深十五西尺，此为汉口至岳州之第一浅滩。又东至陆溪口，陆溪乃吴蜀屯此以规荆州之地，旧口已绝，新口掘于发逆。由此顺流可达蒲圻、崇阳、通城诸县。又自陆溪东流，行见左岸间，有甚宽港口，其对面有数浅沙滩。及行至红色石崖时，又宜近右岸，过此又宜行近左岸。又北而西至簰州，西出一水南流，曰新滩河口，北通赤野湖。又北由汉水达汉口，西合观音湖、沙〔沂〕湖达沔阳。沔阳因河为濠，明太祖既定武昌，曰安陆、襄阳，南北襟喉，英雄必争之地。然今日当以沔阳为干，而以安陆、襄阳为枝，固守沔阳以图进取，庶得其宜耳。由新滩口西南三十里达平坊。由平坊至沔阳陆路一百里，水路百余里。又由簰州北而东至邓家口，又南二十里至火嘴，又折北至鳊鱼套，江道环行湾曲，西人名法马湾，距汉口八十六里又三分里之二，湾曲约八十里。火嘴距对面江仅里半又三分里之一，六月江水发涨，两岸通流，深西四尺至十尺，且流行甚疾。由鳊鱼套又东北至金口，距汉口约五十里，迳斧头湖可达咸宁。金口对面有沙淀，三月间即现，必近岸可以避之。又北至沌口赤野湖，由此通江。又东北至汉口，为汉水入江之口，顺水而行，湖北北境诸县皆可达也。自新堤镇至此，皆两岸平原。惟距汉口上之四十六里又三分里之二，左岸有大军山，右岸有淮山。又北十余里，右岸有小军山，又北十余里，临沌口有临嶂山，然皆草面不甚髙，除此皆两岸低平。三月中旬，水漫两岸，六月间尤甚。汉阳城垣建于江之北岸大别山岭，可自山巅俯视武昌、汉口一带。武昌城建于江之南岸，城内有凤凰山、蛇山，山岭亦可周视一切。岳州而下，武汉又一大都会也。荆襄关南北之大局，而武汉又荆襄之咽喉，扼束江汉，唇齿吴豫，二城交错，势成犄角，汉阳较武昌尤要。武昌仅南岸一府，而汉阳则江汉总汇，可通八府也。武汉沿江均不宜设置炮台，何则？二城遥立江岸，倚城设立炮台，一朝有战，则城市全冒敌火，今日炮弹之利，固非昔比矣。师船宜在汉河屯泊。汉口对面，冬月深六十六西尺，税关处深四十二西尺，七月间涨高三十六西尺，水力甚大，均不便泊船。由武汉东北下数十里，曰沙口，为武湖、牛湖诸水入江之口。又东南下数十里至阳逻，东西当荆扬之要会，南北为荆豫之通津。宋人守此，元人不得攻鄂，其后阳逻失，鄂遂降元，以其为武汉之门户也。阳逻北倚袁家湖，南西皆临江，北道为界博，中有数小山错杂，三面巩固。右于阳逻安置炮台，其造台设炮诸法式见扬子江筹防当议第八条。再屯陆军于界埠，以防其由陆绕攻台背，则阳逻之台无隙可乘矣。（凡设台设防之处，须察左近有无敌人可以登岸之处，可绕攻台背以成夹击捣虚之势，或地形显露，敌人于远处眺望，可以测准遥击者。）距阳逻司城有低角，对面之处有一石，四月后即沿〔没〕入水中，船行于此，是宜避之。由阳逻东南行，可由水道中界，又东南宜近右岸，以避白虎山左岸一带浅滩。又东北折南流，小洲罗列（曰新洲、曰搭帽洲、曰牛王洲），又南，西人名曰百的息，水道至此，须刻刻留意行近右岸。又东南迳黄州府塔之对面，亦必偏向右岸。又东南至武昌县，可行水道中界。武昌县西北有即亭山，周十里，与西山相接而中断，其间谓之退谷，山东南瞰武昌，北与黄州隔江遥对。唐时汴将朱友恭攻翟章于武昌，为浮梁于樊港（即今樊口，在武昌西，为梁子湖入江之口），凿山开道，射以强弩，遂据武昌。宜于退谷基址，稍增高，于上安置炮台,使台顶与山平，炮台倚山为护，炮弹可及敌舰，敌弹难伤台堡。此处若为敌所据，则武昌不击而下矣。武昌以北，有二露石，一高十八西尺，一髙十西尺，凡由此迳过，必行于二石北面。若夏月水涨时，二石俱没，行船最宜留意。由此迤东至巴河，巴河东北可达罗田，又南迳数小洲（曰戴家洲、曰新淤洲、曰笔架洲），至弹指夹，中多浅滩。东岸有回风矶，江道渐窄，又东南至石灰窑，江道又窄，石灰窑对面有数隐石(前有西人轮船名理者触之，乃名以理石，十二月石上水深西六尺)，又东江道极窄，南岸有西塞山，高一百六十丈，周三十里，嵘竖枕江，惊波如截，隘若关塞，若于此设置炮台，则江道既窄且长，敌断难越。山又高峻，炮弹俯击，但炮台不宜设在山顶，致使敌人测准遥击，宜于山半开一台基,凭山为护，山高峻又不易乘隙。山南有狮子流涎山，东有十里山，绕道而来甚属不易。又折东南下为道士洑，江面乃稍宽，又东南至伟源口，为伟源湖入江之口。又东南迳蕲州西，又东南至马口，折南迳田家镇至富池口，由此口可达兴□□□。由田家镇渡江，陆路达兴国州六十里，自道□□□此，两岸皆小山环列，江中尚东岸山麓，形势高下不平，距岸二里皆为平原。东流北面江岸间高角上有八层之塔，舟行遥见此塔，宜近东岸，方可避以上所言之浅滩。东流城垣对面，近西岸有一带浅滩，可近东岸以避之。又北迳黄石矶，立行水道中界，可避两旁之浅滩。又北至杨家套折东流西，有皖口可达潜山。又东迳安庆，江心有洲曰对面洲(西名格里斯麻斯洲，即此)，省城东西南门三面临江，地势平蹙，无险可扼，惟上而小孤、马当，下而天门、采石，为全省长江之门户。距省城东五十里为前江口，为长江转北之角，旧有炮台，然台之松弱，不徒不能经炮弹，并不能受枪弹。且台孤立平岸，四面受敌，易中敌弹。长江由此而北，而东迳栏江矶，又东迳太子矶，江面甚宽，北岸为枞阳镇。前江口炮台既难得力，万一以省城重地交通江淮，宜就近防卫,不如移前江口炮台于枞阳镇之七里矶。由枞阳内河，北可达桐城、庐江，西可达高河埠、青草塥(怀桐潜三县分界处)，以攻安庆之背，且扰及桐、潜境。若枞阳有备，是可绾枞阳河口，江面虽辽阔，而七里矶之对面有太子矶，偏江之南岸，高三十西尺，江流险急，且有长浅滩，轮船行此必距矶六百西尺。太子矶西南又有栏江矶，三月间没入水中，十一月间见顶上石面小树一株，十二月则全见，露石排列，敌舟至此必不能近南岸，冒险以避北岸之炮弹，且台能倚矶为险，左近皆平原，可以瞭及，敌人亦不能登岸绕攻其背。又东迳池州府北，江心有数洲排列（曰崇文、曰凤皇、曰古夹、曰裕生、曰鸟落），又东至梅根港，一曰钱溪，江岸不甚宽，下临回洑，又有横浦可以藏舟，此乃临敌时出奇守险之所宜知也（晋王子勋举兵江洲时，张兴世曾败刘胡于此）。又东迳大通镇，折北迳六百丈，泛盖其深有六百丈云。又北迳铜陵西，江面甚宽。又北迳凤凰颈，折东迳荻港，江流颇险要。又折北三里，有板子矶，矶之四周，水性旋流。东岸为旧县镇，尚无隐险。右岸对面，水深三十西尺至四十八西尺之处，最便泊船。环镇有数大山，又北迳无为州东，州城去江不远，口港甚多。惟神塘一口，为之要冲。又东流折北迳芜湖县西，芜湖距金陵一百七十三里又三分里之一，县城距沿江五里，南有青弋直贯皖南，西有裕溪可达皖北，故先主谓孙权曰：江东形势，先有建业，次有芜湖，盖亦滨江要冲也。此段江内可行水道中界，又北迳东西梁山（合名天门山，设有陆营驻扎〉，江面至此忽稍窄，过此又宽，立栅置寨，历代恃为重镇。且两山犄角，东梁山面向下游，西梁山面向上游，可以互为援应。西梁山东南北三面俱临江，东梁山又有内河环绕，可恃为濠，于此坚守，无论上下游之敌皆难飞越。又北迳太平府西金柱一关，为皖南之门户，宜屯重兵。又北迳采石、牛渚，江流最险。采石山俯瞰江心，明初诸将欲向牛渚，太祖欲先登采石，遂克牛渚下太平路，山之四周皆水环绕，无虑袭攻，此山炮台须设德国之起落旋转钢甲圆筒炮架，以便兼顾上下游。屯兵牛渚，亦可以绾和州之门户诸险，乃上而安庆，下而金陵之关键也。又北滁河自全椒东流达江，又北流入江苏江浦境。又东北迳三山（王浚楼船直指三山，即此地），又东北迳金陵城西而北，金陵北枕长江，南连重岭，诸葛武侯之所谓钟山龙蟠，石城虎踞，帝王之宅者也。然南朝数代享年不永者，盖以金陵形势不在金陵，宋李纲之所谓必淮南有藩篱形势之固，然后建康为可都也。何则？太平、金柱不守，则泾、旌、南、太不可保，而徽、甯动矣。芜湖不守，则江北之安庆，江南之池州危矣。天门不守，则和州、含山、巢县必不保，而庐、凤震矣。镇江不守，则江北之扬州，江南之丹阳、金坛、句容诸邑必不完矣。诸郡不保，而金陵难孤立矣。况上而牛渚、采石、天门，下而京口、金焦，尤为金陵之门户。金陵对面泊船处，为草鞋角，与江东桥港口之间，水深四十二西尺至六十西尺，底为软泥，近岸六百西尺可泊大船，大江由此又北迳浦口，浦口角有小炮台（离岸稍远必不能得力，宜去之），之〔似衍字〕近处水甚浅。又北而东，又稍折南而东，两岸旧有炮台，皆孤立平岸，处处可以绕攻台背，存之无益，不如弃之。近炮堤之草鞋夹西北面有泥浅滩,又东至划子口，又东至瓜埠河口，由此均可达六合。又东迳仪征县南，又东稍南迳数洲，又东至镇江府。府城滨江南岸，府西江水南出一支，曰京口，绕城西而南，东入于江。北固山环绕城东北，北瞰江流，蒜山在城西三里，隔京口之水，此山昔时宽广可容万人。宋元间渐沦入江，今西津渡口孤峰复立岸上，旁有银山别阜曰玉山，与金山对峙，金山道光间犹宛在水中，近时与岸连为角嘴，如独石卓立，宋韩世忠曾邀兀术于金山，伏别队于玉山，贼至擒其两骑。金山东十里，府城东北，又有焦山排立江心，分水道为二，山旁有隐石，距水面下十四西尺。右岸又有石远伸入江，且水性旋流甚疾，能推船旁行，以致遇险。舟船迳此，多行山南水道中界。韩世忠曾屯八千人于此，邀兀术渡江北归之路。焦山对面南岸有象山，山在北固东，滨江与焦山对峙，若登此山，可窥焦山虚实。査镇江一带炮台，颇不甚佳，新河口炮台，尤为无用，欲击下游，乃为象山山石所阻。象山有暗台一座，布置未佳，焦山二台犹嫌近后都天庙之台，其炮上挂线之路，制造未精，如能整顿得法，象山台可以兼顾长江之南北二支，且能西顾北固府城。焦山之台可以击江之北支，以保都天庙之沙头镇河，都天庙之台亦可保长江南北二支，且可守八濠口以扼入运河扬州之路。若再于北固山屯以重兵，于金口泊以弹舰，再于近丹徒口之鱼山东面小山之上安设炮台，于丹徒沟亦造一台以御上岸之兵，新河口炮台宜移从原台往西，用击焦象间水道，则诸险交错防御密矣。府西迤南岸金、玉、银、蒜诸山地非不佳，但值开炮之时，弹子低斜下坠，势必撞击镇城，且山皆狭窄难造护墙。北岸瓜州一口，地势颇佳，宜左右各造一台，以保运河兼防上岸之兵及击下水之船。总计近舟〔丹〕徒口之四炮台，以保长江南支，当以鱼山之台为主台，象山、焦山、都天庙、新河口迤西瓜州口诸台，可保长江北支，兼击下水，当以焦山为主,然后设德律风、电灯，使各台消息全通，联成首尾之势，能如此布置，而金陵之门户始固。自焦山至运河口对江左岸之间，有泥沙浅滩，其最宽处约五里，近金山处水深五十四西尺，府城对面处深九十西尺，甚有深至百二十余尺者。由焦山东南迳丹徒口，江心数洲横列，曰补生、曰益课、曰连山东。又东南迳谏壁口，此南唐卢肇所谓自京口至谏壁皆系要冲，宜立栅广备御者也。又东北至三江夹，又东南至圖山关，江心有太平洲分江道为二。其南岸冈峦滨江，迤逦约五里半，其山大都甚陡，山背尤甚，无绕攻台背之虞，山高之中数约有三十余丈，江面阔只三里余，其北岸系平原，宋时置寨以抗金人，明代设营以防倭乱。历代兵争号为长江内户，今所有各炮台系旧式不足敷用，其东方一台，虽稍优又背倚山壁，至圌山西北对岸之营夹江口之两台，且距圌山已远，不得与主台联络护助，敌来可以次毁也。若夫圌防形势布置之法，扬子江筹防刍议言之甚详。又东南流至江心，有黑沙、中兴沙、长沙之西岸有黄山，俯瞰江流，亦江防之要津也。且孟河环绕山北，守此可扼敌之由孟河上岸以攻圌台之背。又东南迳江阴县而东北，县城在江南岸，倚江为险，自昔为控守重地。鹅鼻嘴江面既窄且长，敌难逃越，査自吴淞至金陵江面之窄且长者以此为最。此段窄江距江阴城北下游五里，其南岸石山滨江，迤逦约有六里，其间峰峦起伏，更有两处山嘴凸出江边，江面尤窄，只阔二里余，且山随江岸迤斜,西首之山向前，东首者缩后，能使一带炮台会击而不相碍。其山背亦有山嘴向后面陆路凸出，于此设台可遍击山后全地，以制敌人绕攻台背(设防置台之法俱见《扬子江筹防刍议》)，君山雄峙县城东北，必屯重兵，可卫县城，亦可为沿江台背之应援。东北又东南至通州南狼山，五阜在通州南十五里，绝江而渡，八十里抵福山。由山旁之福山港南三十六里达常热〔熟〕、昭文。又南达苏州九十里，狼山、福山在昔为控守要地。然江面辽阔，衡以近日江防情形是固不可胶固也。此段江中，深浅变迁不一，狼山左右尤甚，行船甚属不易。又东江面极宽，又东南海门、崇明俱在江心，分江为南北二道，是为扬子江口。崇明本沿海一岛，自西北至东南长约百六里又三分里之二，宽约十六里余至三十余里，距吴淞口北约七十三里又三分里之一,其处人江之口，曰北洪、曰南洪，均在崇明之南，为崇宝沙所隔，虽大舰亦可畅行，北洪未有炮台，南洪则颇有防御，其江面最窄处在宝山与崇宝沙西北沙尖之间，尚有七里余，其南岸有三台，长江进吴淞口处有吴淞台、南石塘台。另有一台，在狮子林下，距吴淞十六里，去诸台太远，未能犄角。且崇宝沙无台，则他台皆成虚设，当以崇宝沙西北沙尖以为主台，可以兼顾北洪进路,再于下游南石塘、吴淞一带之台，切力整顿，既扼南洪进路，且能兼顾吴淞口以遏敌船掩入吴淞江，登岸攻我上游台背。崇宝沙为四面受敌之地，非用德国格鲁森厂所制硬铁为台不可。其造台设炮诸式详见扬子江筹防刍议。崇宝沙为咽喉扼要，无论如何需口，如何经营，此防断不可弛，果能如法布置，迨至大敌当前，方有把握总论全江大局，若防内乱必据上游，若遇外侮必备下游，必江口之备已周，再有海军为辅，则欧西之铁申〔甲〕虽强，亦不容其越雷池一步矣。 扬子江为东半球最大之水道，绵亘五省，便于商运。东京以后，兵争重地，洎咸同间，粤逆蜂生，蠢流江表，曾胡诸公初出山时，即以通靖长江为平荡东南之重计，卒不越其算中。近时敌鼾卧榻，谋堕神州，俄营蒙满，法伺黔滇，德人染指青齐，日本凯觎闽越，英据香澳，且急急欲垄断长江，以通川藏印度之道路，管辖东南七省之利权，万一不测，则工商裹足，漕运税饷在在艰难，上而天府之运输，下而小民之生计，何以措之。时事日非，不堪设想，爰采旧闻旅话暨白人所论，管蠡所及，集成一篇，略述沿江形势，举办诸端，是引领于我国政府也。勉付梨灾，愿质诸海内同志，共抱杞忧者。"
